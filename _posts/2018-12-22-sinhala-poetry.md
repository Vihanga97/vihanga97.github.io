---
layout: distill
title: Select Poems in Sinhala
description: This is a selection of Sinhala poems I have written over the years. You can find a more extensive collection at the Instagram page <a href="https://instagram.com/kavisithakasiththam?igshid=OGQ5ZDc2ODk2ZA==">@kavisithakasiththam</a>
tags: distill formatting
giscus_comments: true
date: 2021-01-01
featured: true

authors:
  - name: Vihanga Jayawickrama

# Optionally, you can add a table of contents to your post.
# NOTES:
#   - make sure that TOC names match the actual section names
#     for hyperlinks within the post to work correctly.
#   - we may want to automate TOC generation in the future using
#     jekyll-toc plugin (https://github.com/toshimaru/jekyll-toc).
toc:
  - name: රෝමියෝ
    # if a section has subsections, you can add them as follows:
    # subsections:
    #   - name: Example Child Subsection 1
    #   - name: Example Child Subsection 2
  - name: එසිරිලක් පුර
  - name: කන්නගී
  - name: එක් කවක්
  - name: මතක මං පෙතග
  - name: සමිඳුනි බෝ!
  - name: මවුනි මායා
  - name: වීසි දැල්

# Below is an example of injecting additional post-specific styles.
# If you use this post as a template, delete this _styles block.
_styles: >
  .fake-img {
    background: #bbb;
    border: 1px solid rgba(0, 0, 0, 0.1);
    box-shadow: 0 0px 4px rgba(0, 0, 0, 0.1);
    margin-bottom: 12px;
  }
  .fake-img p {
    font-family: monospace;
    color: white;
    text-align: left;
    margin: 12px 0;
    text-align: center;
    font-size: 16px;
  }

---

## රෝමියෝ

රෝමියෝ, ඇස්වලට ප්‍රේම කළ නොහැකි බව<br>
ආදරේ නීති පොත් බොහොමයක දුටිමි<br>
ඒ වුණත් නුඹේ නෙත ගැටෙන එක ඇසිල්ලක<br>
ලෝකයම කෝපි පැහැ නෙත් අතර දකිමි<br>
අකීකරු කෙස් ⁣රොදක් නළල් තල සිඹින විට<br>
ප්‍රේමයේ මල් කිනිති පිපෙන'යුරු විඳිමි<br>
නොහිතාම කොපුල් මත සතපවන හාදු ගෙන<br>
ස්නේහයේ පිණි පොකුරු ඒ මතින් තබමි

රෝමියෝ, ජීවිතය මහ හුඟක් බරැති බව<br>
රැළි ගැසුණු ගිම්හාන නළල් මත දුටිමි<br>
මෝසමේ පවා නුඹෙ උණුසුමම දැනෙන විට<br>
සේද සමනල් හැඟුම පමණක්ම විඳිමි<br>
හිම තුහින සිසිලසෙත් වසන්තය නුදුරු වග<br>
සුපුල් තරු එළිය රැඳි සිනහවක දකිමි<br>
අනත්තය පවා මුදු වදනකට නතුව විත්<br>
දෙපා මුල සලන සුදු රෝස පෙති ගණිමි

රෝමියෝ, ප්‍රේමයට බොහෝ ඉම් තිබෙන බව<br>
හුඟක් පෙම් පසුවදන් පිටු අතර දුටිමි<br>
⁣⁣ඒ වුණත් නුඹේ එක දුල් දෙනෙත් කැල්මකින්<br>
නබෝ ගැබ සරන්නට පියාපත් ලබමි<br>
ප්‍රේමයේ පිවිතුරුම, විසිතුරුම හැඟුම් ගෙන<br>
නුඹේ පපුතුරේ මුදු සිතුවමක් මවමි

***

## එසිරිලක් පුර

අසිරිමත් වූ එසිරිලක් පුර අබුද්දස්සම කලක් ආවා<br>
පාට ඇති වෙස් මූණු බැඳගත් දනෝ නෙක රූ රැඟුම් පෑවා<br>
උගත් නූගත් දුගී පෝසත් ජාති භේදත් පසෙක ලෑවා<br>
දෙදහසක් වස් තෙදින් වැජඹී තෝරලා දුන් ලණුව කෑවා

මෙතෙක් කල් ඇස් කන් පියාගෙන නිදාගෙන උන් හඳේ හාවා<br>
දුන්නු පාටක් හිසේ ලාගෙන ආයුබෝ ලක් මෑණි කීවා<br>
පාට සළු පිළි පෙරෝගත් උන් වාසි පැත්තට හුරේ ලෑවා<br>
උන්ගෙ පාමුල ඉහඳ පණුවන් පණත් දීගෙන කුලල් කෑවා

දෙසිය විසි පහ එපා කී උන් උන්ම තෝරන් හුණුත් ගෑවා<br>
දෑස් අඳ වුණු දරු පැටවු දැක සිතින් ලක් මව සුසුම් ලෑවා<br>
ජාතියේ පෙර පිනට ඉපදුණු තුන් තිසට තුම් ආයු බෝවා<br>
දහස් ගණනින් අපේක්ෂකයින් මෙපින්බිම මත පහළ වේවා

***

## කන්නගී

කන්නගී මගෙ හීනයත් මේ ළඟදි දවසක කුඩු වුණා<br>
තනේ නොව හදවතම උදුරා මාත් අහකට විසි කරා<br>
පඬිපුරේ කෙස් ගහක් පාසා එදා ගින්නෙන් පිච්චුණා<br>
මාධවී විතරක්ම නොසැලී ඔච්චමට වගෙ හිනැහුණා

කෝවලන් හමුවෙන්න කලියෙන් ඇගේ හිත අරගත් කෙනා<br>
ඈව හැරදා ගිය දිනේ සිට ඈ ගලක් බව කියැවුණා<br>
අපි වගේ උදුරා නොදා හිත පපුවෙ හංගන් උන් නිසා<br>
ඇගේ හදවත පිලිස්සුණු බව පස්සෙ දවසක හෙළි වුණා

***

## එක් කවක්

එකෝමත් එක කාලෙකට පෙර<br>
හොඳටෝම හද රිදුණ හවසක<br>
සියුම් පිහි තුඩකින් පලා හද<br>
ගලා යන්නට දුනිමි රුධිරය

රිදුම් සුව වී කලක් ගිය පසු<br>
කෙනෙක් ඇවිදින් කියා ගිය සඳ<br>
ඒ ගැලූ රුධිරය හෙලූ තැන<br>
ලියා තිබුණලු කවක් සුන්දර

***

## මතක මං පෙතග

මතක මං පෙතග - මහ විසල් නුග සෙවණ යට<br>
තරු දෙනෙත් යුවතියක හිඳගති

බොහෝ කලෙකට ඉහත බොහොමයක් සැඳෑ වල<br>
කිලිටි සුදු වතත්, හිසකෙසත් නොතකා ඔහේ<br>
වියලි නුග පත් මතින් ඉගිල යන එන අතර<br>
නුබ ගැබට සිනාසෙන තරු දෙනෙත් දැරිවියක<br>
ඉපැරණිම නුග පතට සිහි වුණි

කුඩා අතැඟිලි තදින් පටලවා සිනාසුණ<br>
හිත මිතුරු සිත් පෙළක් මුණ ගැසුණු දිනවලට<br>
එකින් එක තාරකා පෙළට දැල්වුණු අරුම<br>
සිහි ව එක් නුග මුලක් හිනැහුණි

ඈත තරු එළි දිලෙන අහස ඇයටයි සිතා<br>
පුරහඳට කවි ලියූ මුදු සිතැති කිවිඳියක<br>
සිහින් ස්වරයෙන් කියූ රහස් හොරැහින් අැසූ<br>
නුග පතක් යන්තමින් රතු වුණි 

හැඟුම් ගිලිහුණු දෙනෙත් යොමා හිස් අහස වෙත<br>
හෙමි හෙමින් ඇවිද ගිය නව යොවුන් යුවතියක<br>
මිලින නෙතගින් සැලුණු පිණි දියෙන් උපත ලද<br>
ළදලු පොකුරක් - මදනලට කී කතාබස්<br>
මොහොතකට අතරමග නැවතුණි

තුරින් තුර මල් පිපෙන වසත් සමයෙහි දිනෙක<br>
නුග තුරග කුසුම් නොපිපෙන සොවින් මිලින නෙතු<br>
ඉදුණු නුග ඵල සොයන කුරුලු තුඩු දුටු සැණින්<br>
අසනි වැසි දියෙන් සේදී නැගුණු මුදු ඔපය<br>
දුටු ගැඹුරු මුල සෙමින් විහිදුණි

එකින් එක තරු පොකුරු පිපෙන දුල් සැඳෑවක<br>
වියලි නුග පත් මතින් ඇවිද යන එන අතර<br>
මුවග විලිකුන් සිනහ මතින් දෙනෙතග රැඳුණු<br>
පැහැය යම්තමින් දුටු නව යොවුන් නුග ඵලක්<br>
ඉඟියකින් මදනලෙහි දැවටුණි

මතක මං පෙතග - මහ විසල් නුග සෙවණ යට<br>
තරු දෙනෙත් යුවතියක හිඳගති<br>
එමග පෙර නොදුටු මුත් හුරු පුරුදු බව දැනුණ<br>
මුවග හසකැනක් රැඳි හිරු දෙනෙත් තරු⁣ණයෙකු<br>
ඇගෙ හිතත්, අතත් පටලාගති

***

## සමිඳුනි බෝ!

බොහොමයක් ගව් දුර ⁣ගෙවාගෙන<br>
ආවෙ බැතියෙන් පුරෝගෙන හිත<br>
උතුම් සිරිමා බෝ සමිඳු වැඳ<br>
පිනක් දහමක් පු⁣රෝගන්නට<br>
සමිඳු රැකි රන් වැ⁣ටෙන් පාමුල<br>
බෝඩ් පුරවා පඬි වදන් ඇත<br>
"'කිල්ල' හැදෙනා නිසා මාසෙට<br>
ගෑණු යන්නට එපා උඩහට!"<br>
මහාමායා දේවි එදවස<br>
කුසට වැඩි කල සත් සිහින දැක<br>
අෑට කිල්ලක් තිබ්බෙ නැත්නම්<br>
බෝසතුන් බුදු වෙන්නෙ කොහොමද<br>
ප්‍රජාපතියගෙ තුරුල්ලෙම හිඳ<br>
තනේ එල්ලී කිරි උරනකොට<br>
අනේ කිල්ලක් තිබුණ දවසක්<br>
හම්බෙලාවත් නැද්ද එතකොට<br>
තිලෝ අග වී ඇයව දුටු දින<br>
සසර පෙම් බැඳි යශෝ දේවිය<br>
හඬන විටදී සිරි පතුල් සිඹ<br>
කිල්ල කවදද කියා ඇහුවද<br>
නිවන් යන දා ප්‍රජාපතියගෙ<br>
පසුපසින් පසු ගමන් කළ දින<br>
කිල්ල තාමත් තියෙනවාදැයි<br>
කියා රහසෙම හොයා බැලුවද<br>
තෙරණි සඟමිත් වුණත් එදවස<br>
දරා දෝතින් උතුම් බෝ රුක<br>
වඩම්මන් ආ මාස ගාණට<br>
ඈට කිල්ලක් තිබ්⁣බෙ නෑමද<br>
යොමා සිසිලැති කුළුණු බුදු නෙත<br>
අනේ හිමියනි, වදාරනු මැන<br>
ගැහැණු බුදු හිමි නොදුටු යුතු බව<br>
දහම් පොත්වල තිබ්බෙ කොතැනද?

***

## මවුනි මායා

උදා හිරු රැස් වැවේ නිල මත<br>
මැවූ රන්වන් සිතුවමයි ඇය<br>
සමිඳු පා සිඹ හමන මදනල<br>
රැඳුණු පොළොවෙහි රැජිනියයි ඇය<br>
දිනා දින දින නුවර පුරවර<br>
හදින් හද රැඳි කිතු ගොසයි ඇය<br>
දහස් දූවරු බැතින් නමදින<br>
මියුරු මායා මෑණියයි ඇය

සැදී ලා දම් සේද සළුවෙන්<br>
රොබරෝසි වැසි හැලෙන කාලෙට<br>
රඳා රන්වන් ඇහැළ අබරණ<br>
පා තබා මල් රඟන තාලෙට<br>
උදා හිරු තෙද - සඳේ සිසිලස<br>
රඳා තුරුලෙහි, සොයන්නිය ඇය<br>
මැයි මලේ රත රැගෙන හොරැහින්<br>
ඇගේ දූවරු නගන මදහස

ඔවා මිණි දම් - පොවා යහ ගුණ<br>
සිප් නැණින් ලොව දිනන මාවත<br>
මවා දිවිමග දිනන දා අප<br>
පුරා අබිමන් තුටු කඳුළු නෙත<br>
ලොවට අණබෙර නොලා කී මුත්<br>
රඳා හද ඇගෙ උතුම් සෙනෙහස<br>
අපේ අබිමන් මලක් මෙන් ගෙන<br>
ඇගේ හිස මත හොවන්නිය ඇය

සදා ඉන්නට වරම් නැති මුත්<br>
ඇගේ තුරුලෙහි බැති සුවඳ විඳ<br>
ලොවේ අපමණ රන් කිරුළු ලැබ<br>
රැඳී වැජඹෙන මතු දිනෙක වුව<br>
සිතින් යළි සුදු රැලි ගවුම හැඳ<br>
සදා තුරුලෙහි රැඳී නවතින<br>
ඇගේ සෙනෙහෙන් සදා නොමිදෙන<br>
මවුනි, මායා දියණියයි මම 

***

## වීසි දැල්

වීසි දැල් කරදිය හුළං වල එති එතී සරදම් කරද්දී<br>
හොරෙන් පිහදන උඹේ කඳුළක් ඇඳින්නැකි ඇස් වහන් ඉද්දී<br>
පින් නොවේ පව් කරොත් කාටත් වැහෙනවලු දොර නිවන් යද්දී<br>
පොතේ පාඩම් අතර තිබුණලු පව් පිරෙන බව මස් මරද්දී

මාත් ඉස්සර උඹ වගේ බං පොඩි දොහේ ඉස්කෝලෙ යද්දී<br>
අකුරු ගැනමයි හිතුවෙ නිතරම දැලේ මාලුවො උඩ පනිද්දී<br>
පිළී කොරපොතු නැතිම ලෝකෙක රජෙකු වෙන හීනය මැවෙද්දී<br>
චක්ක⁣රේ කොච්චරක් ලේසිද ජීවිතේ දුර රස දැනෙද්දී

හිතන තරමින් ලේසි නෑ බං පතාගෙන ආ දුක තියෙද්දී<br>
ගුණේ අයියගෙ මන්න පහරින් තාත්තා මග පණ අදිද්දී<br>
ගැහුණ හැටි ඇඟ මාලුවෙක් වගෙ ලේ විලක් මැද වැටිල ඉද්දී<br>
වයස දොළහයි දවස මතකයි අන්තිමට ඉස්කෝලෙ යද්දී

තුන් මහේ දානෙටත් ඉස්සර ලෙඩ ඇඳට අම්මත් වැටෙද්දී<br>
අනේ අක්කත් බඩ වුණා බං යන්තමින් දා හත පිරෙද්දී<br>
තාත්තෙක් නැති පොඩි එකත් කිරි ඉල්ලගෙන කෑ මොර තබද්දී<br>
පවත් හරි හිස් වචනයක් බං අම්මලා රෑ කඳුලු බොද්දී

සන්තකේටම තිබුණ ඔරුවේ මුහුද එක්කන් පොර බදද්දී<br>
තාත්තවමයි සිහි වුණේ පොඩි මාලු වැල්ලේ පණ ගැහෙද්දී<br>
ජීවිතේ කලු සුදු කොහෙද බං ඉරත් අළු පාටින් පෙනෙද්දී<br>
අපිත් මාලුවො වගේමයි ඉරණමේ දැල්වල පටලැවෙද්දී

තාම මතකයි වින්ද දුක් කඳ උඹේ අම්මා උඹ ලැබෙද්දී<br>
එදා ඉඳලයි හිතා ගත්තේ රජ කරන්නට උඹ වැඩෙද්දී<br>
ජීවිතේ මග දිය වුණා බං හීන දිය රැල්ලට බිඳෙද්දී<br>
පව් පිරෙද්දෙන් බලන් ඉන්නම් පුතේ මං උඹ නිවන් යද්දී
